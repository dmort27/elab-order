Phooj ywg Muas Pos:
Zoo siab ua tau rov qab ntsib koj dua.  Koj cov lus yeej yog kawg
lawm.  Vim peb hmoob lub xeem thiaj ua kom peb hmoob nrog luag lwm
haiv neeg mus tsis tau deb.  Txawj sib hlub, tiam sis sib hlub nqaim
heev vim hlub ncig lub xeem xwb.  Peb hmoob sib ntxub heev, los yog
vim lub xeem.  Tsis sib raug ob peb nyuag leej xwb los muab kis tas
phab tas pheev raws xeem, tsis tas li xwb tseem kis mus raws neej raws
tsav lawm thiab.  Tej no thiaj ua kom peb hmoob tsuas mus txog ib kauj
ruam xwb mus tsis tau deb tshaj ntawd yoog raws lub ntiaj teb kev vam
meej.
Tiam sis txhob maj tu siab mas phooj ywg Muas Pos.  Yog yuav tos kom
sawv daws tsis muaj xeem tso mam pib no ntshai yuav lig dhau heev
lawm.  Kav tsij pib ntawm koj thiab kuv thiab peb cov nyuag tuaj hauv
no ua ntej.  Lub zim txwv no tsis zoo li thaum ub peb niam peb txiv
lawv lawm. Tsis yog yus xeem ua txhaum, yus tseem yuav mus tsa nws
cai.  Tsis yog leej txiv tau nais koo, tub txawm yuav tau nais koo
ntag.  Yog vim thaum ub tej laus tsis tau muaj kev txawj kev ntse qhov
muag thiaj tsis tau pom deb.  Kuj tsis tau ntaus nqi tias lawv phem.
Lawv tsuas ua raws lawv lub caij lub nyoog yoog raws lawv lub zim ceeb
ntawd.  Peb phaum nyiam no yuav tau nrhiav kev tshiab los ntawm txoj
kev peev xwm thiab kev ncaj ncees.
Lub zim txwv no peb hmoob paub tias lub ntiaj teb no kheej kheej.  Lub
ntuj txawj tig teb txawj ntxeev, peb hmoob thiaj tau tuaj nrog luag
kawm txawj kawm ntse muaj lub tswv yim plab plaw kev peev xwm ib yam
li luag lwm haiv neeg.  Lawv tej kev xav, yeej hloov raws lub ntiaj
teb kev taug lawm ntau.  Kuv twb pom ntau tus tub txawj ntxhais ntse
uas nyias muaj nyias xeem tiam sis koj yeej tsis pab koj xeem kuv los
yeej tsis pab kuv xeem li yog hais txog kev muaj txim ntawm tej pab
xeem.  Cov twg yim kawm txawj, lawv yim xav tias zoo li lawv tseem
tsis paub dab tsi kiag.  Cov no thiaj yog cov yuav los coj peb hmoob
mus ib kauj ruam tom ntej.  Peb ua kwv tij phooj ywg nyob, muaj ib
hnub ib tug fim yuav vam txog ib tug thiaj tas.  Zaum no kuv caum koj
tawm tsev, lwm hnub tej zaum tseem yuav yog koj uas yog tus los cawm
kuv siav.
Hais txog ntawm kev ua lag ua luam.  Koj hais yeej yog kawg nkaus tiam
sis kuv lam ntxiv ib qho nqe lus ntxiv.  Ua lag ua luam yeej yuav tsum
tau take RISK.  Tsuas yog yuav tsum tau ntsuam xyuas tias qhov RISK
ntawd loj los me.  RISK loj thaum poob kuj yog poob ntau, thaum tau
yus kuj tau ntau.  RISK me, thaum poob kuj poob me, tau kuj tau me.
Saib yus yuav txiav txim siab li cas xwb.  Qhov twg yus hlub thiab
nyiam, qhov ntawd yeej muaj RISK yom phooj ywg.  Vim li ntawd txoj kev
NTR thiaj yuav yog ib txoj hau kev uas peb sawv daws yuam tsum tau pom
nws txoj kev muaj nqi thiab txog caij lawm uas peb yuav tsum tau pib.
Niaj hnub no, yeej muaj neeg take RISK mus pib ua lag ua luam rov rau
teb chaws LosTsuas.  Yeej muaj coob tiam sis kuv muab li tus kwv tij
hmoob James/JimVaj thiab Foom Hawj nkawd los ua piv txwv.  James/Jim
kuj ua tau ib lub hotel nyob rau Vees Cam zoo nkauj kawg, hos Foom los
kuj ua tau ib lub hotel ntxiv thiab.  Tsis tas li ntawd, nws tseem mus
coj tau nws ib cov kwv tij nyob rau hav zoov los nrog nws khiav nws
lub business.  Qhov no kuj yog ib qho pab tau peb cov hmoob nyob rov
rau ntuj qub qab lawm thiab.  Txawm yuav yog xeem hmoob dab tsi los
tsuav yog hmoob xwb ces yeej nrog lawv zoo siab tsis txawj tag.
Phooj ywg, peb hmoob yeej txawj nrog luag ua npau suav los ntev lawm.
Tus muaj kev npau suav xav kom hmoob muaj teb chaws los muaj.  Tus xav
kom hmoob muaj hmoob AUTONOMY los muaj.  Cov xav muab riam phom mus
ntxeev teb chaws los muaj. Tiam sis xav kom sawv daws tau muab los xwv
xam zoo zoo tias peb niam peb txiv npau suav los tau peb caug xyoo no
lawm.  Ib txhia twb tos tsis tau, lawv twb dua toj lawm. Tsis muaj dab
tsi tshwm sim, ua cas sawv daws tseem yuav tos kom pob zeb txawj tawg
paj thiab lod?  Txoj kev kas moos yeej yog li koj hais kawg kiag.  Vim
li ntawd peb thiaj yuav tsum tau xyuas kom meej yoog peb tus kas moos
kom raws li ntiaj teb kev xav thiab kev vam meej.  Cov twg los yog pab
twg tsis txawj yoog lawv tus kas moos, cov ntawd yog cov yuav muaj
poob qab mus ntxiv xwb.
Phooj ywg Muas Pos, kuv mas xav kom muaj ib hnub twg teb chaws
LosTsuas hloov zuj zus.  Kom peb hmoob nyob teb chaws thib peb no, tus
twg nco teb nco chaws los kom mus tau los tau yooj yim.  Tus twg xav
mus ua vaj yuav tsev rau tim es mus nyob li tsib rau hli rau tim ho
nyob tsib rau hli rau teb chaws thib peb no los kom tau.  Ntshai peb
hmoob twb yuav zoo lub me siab tsis txawj tag.  Raws li kuv pom mas
peb cov niam txiv kwv tij neej tsa nyob teb chaws no tseem nco txog
peb lub teb chaws LosTsuas heev.  Tiam sis yuav tshwm sim tau thiab
muaj cag muaj ceg ruaj, yuav yog sawv daws pom li kuv daim POST uas
tau hais dhau los lawm.  Txawm xav luaj nyuj es ho xu luaj ntuj los
twb yog tau me me lawm ces kuj yog zoo lawm thiab yod.
Kuv pom tau tias peb khiav tuaj tau muaj 30 xyoo nyov lawm. Peb cov
niam txiv kwv tij noj nyiaj laus (SSI) los muaj coob.   Thawj phaum
mus noj nyiaj RETIRE los yeej muaj lawm.  Teeb meem kev noj haus kev
kho mob los yuav muaj ntau zuj zus thiab kim heev.  Yog tias hmoov
muaj, peb tau rov qab mus ncig los puas nyob li kuv hais saud rov rau
teb chaws LosTsuas mas ntshai yuav muaj nuj nqi rau peb dua.  Peb cov
niam txiv kwv tij neej tsa yuav nyob luag ntxhwb ntxhi ntshai sawv
daws yuav nyob laus nkoos yom.  Siv nyiaj rau yav tim kuj yog ib qho
pab tau lub teb chaws LosTsuas thiab pab tau peb tus kheej lawm ntau.
Hais tsawg los nej yeej paub ntau txog tej no yom. Ho hais txog ntawm
peb cov me tub me nyuam mas,  lawv yuav xav txawv peb lawm. Tub lag
tub luam, leej twg muaj peev yeej meem khaws cov lus no coj mus xwv
xam ua lag ua luam mus lawm yav tom ntej.  Nyab laj thiab Khab meem
twb pib taug txoj kev no lawm.  Tsis yog kuv tib tug thiaj pom li no
xwb.  Muaj coob leej ntau tus lawv tseem pom mus deb tshaj qhov kuv
hais no lawm thiab.
Phooj ywg, saib koj puas lam nrog kuv tuav zaj npau suav no es saib
puas muaj ib hnub twg peb tau mus ncig ntug dej naj khoom haus cua
ntsia hnub poob es saib txhom puas tau tus puav qaib cua luam poob
zoo.  Yog koj ho muaj dua koj ib tug npau suav lawm los yog hnub twg
tshwm sim, no ho nco txog peb cov nyuag phooj ywg hauv SHC no thiab
yom.
Sincerely,
Hmoobnplog
========================================================

Phooj ywg Neohmong:
Koj hais raug kuv siab kuv hais raug koj plawv, tau pua lawm mas yeej
tsis pub thawv.  Txawm peb ntaus kev phooj ywg saum huab saum cua xwb
los, kuv pom tau tias peb feem coob puav leej muaj lub zeem muag tsis
sib txawv.  Ua tsaug koj cov lus.
Sincerely,
Hmoobnplog

Hmoob Nplog,
Ua tsaug ntau ntau rau koj lub zeem muag uas koj tau muab faib rau peb
sawv daws rau nrog pom.  Hais txog kev hloov ntawm Nplog Liab ces kuj
yog yeej hloov ntau ntau yam ua ntu zus los mus lawm; tsuas yog tias
tsis hloov sai npaum li peb lub siab xav xwb.  Txawm yog twb hloov
lawm ntau los kuj tsis yog hloov tej yam peb xav kom hloov thiab tseem
tshuav ntau ntau yam Nplog Liab tsis kam hloov.  Li no thiaj ua rau
niam txiv pej xeem lub siab suav hnub suav hmo txav deb zuj zus ntawm
Nplog Liab mus ze zuj zus rau txoj kev yuav muab lub teb chaws hloov
lawm.  Lub zog yuav hloov tau lub teb chaws txoj kev tswj fwm yog niam
txiv pej xeem.  Lawv tsuas tab tom tos ib tug los pib nqis tes rau
txoj kev hloov no lawm xwb.  Cov nom tswv Nplog Liab txheej siab  yeej
paub txog tej xwm txheej no zoo.  Kuv ntseeg hais tias cov nom tswv
Nplog Liab no ua nom tuav plig rawv lawm xwb.  Yeej meem mloog mus
yeej yuav hnov xov zoo.
Muas Pos
==========================================================

Pos Muas,
Wjj...muaj ceem diam!  Kuv los kuj los tos txog hnub "NEJ COV KUBXAJ"
mus hloov/ntxeev tau lub teb chaws Nplog kawg thiab tiag.  Txawm "NEJ
COV KUBXAJ" yuav mus ua li cas los tau tag nrho, yeej tsis txwv tsis
txiav kiag, tsuav yog "NEJ COV KUBXAJ" txhob mus cob qhia ntxias dag
cov Hmoob/Nplog sab haud thiab sab nraud UA (NTXEEV) teb chaws rau
"NEJ COV KUBXAJ" xwb ces nej tau kuv lub suab thiab zog nrog "NEJ COV
KUBXAJ" ntag, tab sis yog "NEJ COV KUBXAJ" mus dag lawv li cim tsaib
no ib pab kubxaj mus dag cov Hmoob pem xeem Huam Phang NTXEEV tog teb
chaws ped; thaum kawg lawv (Hmoob) raug Nplog Liab tua pov tseg thiab
txom mus kaw qhov taub tag tiam sis twb tsis muaj leej twg nyob qhov
twg mus lees thaj tsob li.  Hais ncaj kiag hais tias yog "NEJ COV
KUBXAJ" mus dag Hmoob NTXEEV teb chaws rau "NEJ COV KUBXAJ" li qhov
qub dhau los xwb ces txawm "NEJ COV KUBXAJ" tsis tshuav kuv tus
NeoHmong no ib txog cai yuag nkib luaj plaub hau los ntshai "NEJ COV
KUBXAJ" yuav tshuav pej xeem Hmoob li ib txoj cai ntug ntoob luaj taub
hau ntag nawd.  Cov pej xeem Hmoob uas yav tag los thiab niaj hnub no
raug Nplog Liab tsim txom tsis hais nyob rau hav zoov hav tsuag los
sis hauv zej hauv zos twb txaus sawv daws dhau hwv lawm, thov tsis
txhob mus xeeb kas rau lawv ntxiv lawm.
I cannot wait to see your moment of glory in Laos!
NeoHmong

Nyob zoo Neohmong,
Cov kub xaj 30 xyoo tes hauj lwm qias neeg ces tsis yog koj thiab koj
qhab nab thiaj dhuav xwb, kuv mas haj yam dhuav tshaj koj lawm pes
tsawg npaug.  Koj qhab nab kuj los sis ua tau hauj lwm zoo ua ntu zus
los mus ze ze yuav txog rau qhov uas Nplog Liab ntseeg nej es yuav
faib rooj rau nej zaum lawm.  Saib mas nej kuj los sis rhiab pob tw
kawg thiab nyob tsam ces Nplog Liab zais koob tshuaj txhaum rau hauv
qab rwb ces ho chob nej qhov quav.
Nej lub tswv yim uas yuav ntxias kom tau ib cov rooj txheej siab ntawm
Nplog liab los zaum ntawd kuj tsis phem kiag li thiab tab sis ntsia
sab twg tuaj los zoo li yuav noj nyuaj kawg li vim kuv pheej pom hais
tias ua li cas los Nplog Liab yuav muab nej roj kib nej nqaij xwb no.
Hais txog cov teeb meem pem lub xeev Samneu (Huaphan) ntawd, tab tom
zoo heev rau qhav kas moos uas nej frame ntawd xwb; yog tsis li ces
ntshe lawv twb yuam kev lawm.  Tom qab uas nej txua (create) kiag tau
nej lub nyuag tswv yim cuav ntawd coj mus muag kiag rau Nplog Liab ces
ua rau Nplog Liab ntseeg kiag nej heev heev tuaj lawm yom. Tab sis nws
kuj ua rau qhav kas moos ntawd ntse heev tuaj lawm thiab. Tsim nyog
lawv ua nej tsaug rau qhov ntawd.
Kuv mas nyiam koj nqe lus uas koj hais tias yog cov kub xaj tseem mus
dag niam txiv pej xeem Hmoob nyob hav zoov hav tsuag raug kev piam sij
puas ntsoog ntxiv thiab mas pej xeem Hmoob tshuav ib txog cai ntug
ntoob luaj taub hau yuav nrog cov kub xaj hais no.  Txawm yog li ntawd
ntag lau NEOHMONG lau! Nplog Liab pib dag niam txiv pej xeem Los Tsuas
txij puag thaum muaj kam PAB TIV VAV los txog rau tam sis no es niam
no niam txiv pej xeem Los Tsuas txoj niag cai thiaj ntug luaj nkaus li
niag niam dej NAJ KHOOM lawm tiag.  Puas yog tseem tsis tau txog caij
rau niam txiv pej xeem Los Tsuas sawv los nrog cov nom tswv Nplog Liab
hais ma?
Muas Pos
=============================================================================

Pos Muas,
Ua tsaug ntau os nawb.  Wjj...koj cov lus koj muab hais tau ntxaws
dhau hwv lawm ntshe kuv yuav txiav tsis raug li ho.  Tab sis yam li
koj hais mas cov kubxaj txoj kev npau suav yeej tseem nyob tus yees
thiab nrog zib kawg no laid yuam.
Yog koj tsis xav li cas, kuv xav qhia koj paub tseeb tias ntawm kuv
tus kheej, kuv tsis ntshaw yuav mus nrog Nplog zaum Nplog tej rooj
txheej siab li nawd, qhov kuv tshaw tshaj plaws ces yog kom Hmoob USA
txhob mus siv Hmoob Nplog li yad dhau los lawm xwb. Tshwj xeeb dua
ntawd, kuv ntshaw yog xav kom cov Hmoob nyob pem hav zoov dim siav
xwb.
NeoHmong