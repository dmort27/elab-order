OK: Yog li lub caij no ze/txog Hmoob lub tsiab peb-caug lawm, nej sim
ho pab qhia ob-peb zaj kwv txhiaj tsiab peb-caug rau peb tau kawm seb.
Peb lub zos SCH dav ua luaj li, ntxim tias yuav muaj coob leej txawj
tej zaj/txwm zoo mloog thiab. Qhov tsim nyog tshaj mas ib leeg SCH
member twg yuav tsum xyaum hais ib zaj nawj; kom thaum kawg peb muaj ze
li 20-30 zaj!
[Thov hais cov lus zoo xwb nawj, txhob hais thuam leej twg/pab twg, los
sis hais ua dag ntsuav ov.]
Thanks, in advance, to all potential participants!
--Lajntxiag

Phooj ywg Lajntxiag,
Hais txog fab txuj ci no ces cia tswj rau Moobsib, Phwvnyawm, thiab lws
tus ua ntej tso. Ntawm kuv mas yog tsis muaj lawv cov as cas laus lawm
no ces kuv mam li hais kuv zaj uas kuv kawm tim phu xev tuaj los tau.
Kuv los kuj xav kawm zaj puav es tej thaum tau qhoob me nyuam mos liab
thiab tiag.
Cia siab tias yuav tau nrog koj kawm kwv txhiaj tsiab peb caug.

1.  *Ntuj nas ib tsoom tub txawj ntaub ntxhais txawj ntaw!  Cas tus me
cua tuaj ces cua tshuab, tshuab zoj tau tus nplooj zeeg los kav tsis
zeeg.  Tub Hmoob toj siab  li kuv no tsis yog lawm nej me xab
yeeb xyuam phooj ywg, kuv yuav hais cuaj zaj kaum zaj los twb tsis
txaus lawm nej ntseeg. *Cas tus me cua tuaj ces cua tshuab, tshuab zoj
tau tus nplooj zeeg los kav tsis tsis qhuav.  Tub Hmoob Toj Roob li
kuv no tsis yog lawm nej tsoom tub txawj ntxhais ntse me xab yeeb
xyuam phooj ywg, kuv yuav hais cuaj zag kaum zag los thiaj tsis txaus
lawm nej yuav.
2.  *Peb tus me paj ntsha kwv txhiaj lus taum ces yuav hais dov lam
tam ntua li lub qe noog.  Tus me paj ntsha kwv txhiaj lus taum ces
tsis yog teev nyiaj txiag yuav coj mus muas noj, yog yuav muab hais
los pub rau ib zeej tsoom tub txawj thiab ntxhais ntse sawvdaws mloog.
*Peb tus me paj ntsha kwv txhiaj lus taum ces yuav hais dov lam tam
ntua li lub qe os.  Tus me paj ntsha kwv txhiaj lus taum ces tsis yog
teev nyiaj txiag yuav coj mus muas haus, yog yuav muab hais los pub
rau ib zeej tsoom tub txawj ntaub ntxhais txawj ntaw sawdaws hnov.
3.  *Tub Hmoob Toj Siab kom nej hais nej tsis hais los tseg, cia kuv
muab tus me paj ntsha lus taum hais poob lis nroos rau ib tsoom SCH
Colleaques kawm coj mus khaws cia.  Kom muaj ib hnub ntuj nram teb twg
nej kaus hniav poob tas ces kuv tus me paj ntsha kwv txhiaj lus taum
li ua niaj dab poj ntxoog (alien) sawv los yuj, ces yuav kho tas nej
tsoom tub txawj ntaub ntxhais txawj ntaw cuaj caum yim mus nplooj
siab. *Tub Hmoob Toj Roob kom nej hais nej tsis hais los tseg, cia kuv
muaj tus me paj ntsha lus taum hais poob lis nroos ib tsoom tub ntse
mus ntxhais txawj khaws.  Kom muaj ib hnub ntuj nram teb twg nej plob
hau dawb tas ces kuv tus me paj ntsha kwv txhiaj lus taum li ua niaj
dab monster sawd los mooj, ces yuav kho tas nej tsoom npoj yaig tub
doctors thiab ntxhais lawyers cuaj caum yim mus nplooj plaw.
4.  *Cas nej yuav daj lis zoj tias rab teb rooj ntug no ces mab teb
mab ntov tuaj, suav teb suav ntov txhua, thiaj tseg tau niaj liab miv
cuam nyob tsis txawj quaj.  Nej yuav dag lis zoj tias rab teb tuam
rooj ntug no tsis muaj tus thwj tim xib hwb qhia, ces tus paj ntsha
lus taum nej thiaj kawm tsis muaj. *Cas nej yuav daj lis zoj tias rab
teb rooj ntug no ces mab teb mab ntov tuaj, suav teb suav ntov txhua,
thiaj tseg tau niaj liab miv cuam nyob tsis kau.  Nej yuav daj lis zoj
tias rab teb tuam rooj ntug no tsis muaj thwj tim xib hwb qhia, ces
tus paj ntsha lus taum nej thiaj kawm tsis tau.
5.  *Ntshai nej twb muaj zoo lawm tus me paj ntsha kwv txhiaj lus taum
los nej yuav ua Mab Sua muab faus lis ntiag tuaj rau nruab av.  Cia
nej rov mus txog tsev ces mam li mus fawb nuj nuag coj mus muas hnav.
*Ntshai nej twb muaj zoo lawm tus paj ntsha kwv txhiaj lus taum los
nej yuav ua Mab Sua muab khuam lis ncuv rau tus ntsis nroj.  Cia nej
rov ntsuj mus txog tsev ces nej li mus fawb nuj nuag coj mus muas noj.
6.  *Ib tsoom npoj yaig tus me paj ntsha lus taum ces yuav zoo tam
ntua li tus suav nyuj twm nyob mus puab kub, nyuj cab mus puab nra,
thauj vawv tsis thauj vias, thauj vawv vias txog tej yas kab.  Yog peb
txawj ces peb muaj peev xwm yuav muab tus me paj ntsha kwv txhiaj lus
taum coj mus ntiav tau cuaj caum yim tus qhev Asmikas.  *Ib tsoom npoj
yaig tus me paj ntsha kwv txhiaj lus taum ces yuav zoo tam ntua li tus
suav nyuj twm nyob mus puab kub, nyuj cab mus puab nra, thauj vawv
tsis thauj vias, thauj vawv vias txog teb yas kev.  Yog peb paub ces
peb muaj peev xwm yuav muab tus me paj ntsha kwv txhiaj lus taum coj
mus ntiav tau cuaj caum yim tus zog Mev.
7.  *Cas txoj me kev tiaj yuav zoo mus xuam hiaj, tiaj tus zoo rau
suav nyuj twm nyob mus tshiav kub.  Tub Hmoob toj siab li kuv no kom
nej hais nej tsis hais los tseg, cia nej khaws kuv tus me paj ntsha
lus taum coj mus puag ntub.  *Cas txoj me kev tiaj yuav zoo mus xuam
hiaj, tiaj tus rau suav nyuj twm nyob mus tshiav tw.  Tub Hmoob toj
roob li kuv no kom nej hais nej tsis hais los tseg, cia nej coj kuv
tus me paj ntsha kwv txhiaj lus taum coj mus nrog nej sib puag pw.
Xyuam lub laj xeeb khuam nkaus tuaj saum tsua.  Nej tsoom me tub txawj
ntaub, ntxhais txawj ntaw tsis muaj siab los tseg yog muaj siab tiag
ces ho teb tuaj lis ntua!
Tshua

lajntxhiag....
come into paltalk...i'm there almost everyday listening to such things.
yog xav hnov kuv hais los....tuaj ces peb hais...muaj hluas nkauj tus
puav thiab ma
yaweh
--
Posted via Mailgate.ORG Server - http://www.Mailgate.ORG