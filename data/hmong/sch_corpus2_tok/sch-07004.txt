Phooj ywg Brushoff , kuv xav hais tias koj muab xav ze dhau lawm .
Koj tsuas xav txog hnub no thiab tag kis xwb .
Koj twb tsis tau xav txog neeg kis los yog pog nraus li es puas yog ?
Yog , koj thiab kuv cov me nyuam mas txawm lawv tsis paub hais ib lo lus Hmoob los lawv yeej tseem paub hais tias lawv yog Hmoob .
Tab sis ua li wb cov xeeb leej xeeb ntxwv ne , lawm puas tseem yuav paub hais tias lawv yog Hmoob thiab puas yuav tuav tau lub npe Hmoob rau hauv lub ntiaj teb no no mas ?
Lwm yam peb tsis muaj los peb yeej tseem yog Hmoob tau , tab sis yog peb tsis muaj peb ib co lus ces pej yeej tsis yog ib hais neeg lawm .
Kuv muaj ntau tus phooj ywg uas lawv poj yawm txwv txoob yog neeg tuaj sab Europe thiab Asia tuaj uas lawv yeej tsis paub hais lawv haiv neeg cov lus ib lo hlo li , thiab lawv hais tias lawv yog neeg Meskas xwb .
Lawv yeej tsis hais tias lawv yog neeg Suav , Yawslabmasn ( German ) los sis Fabkis ( French ) hlo li lawm .
Tab sis txawm li ntawd los lawv haj tseem muaj teb muaj chaw thiab tseem tshuav ib co nyob tom qab sawv cev lawv haiv neeg .
Hos koj thiab kuv twb tsis muaj teb tsis muaj chaw , tsuas yog tshuav ib co nyob tom qab uas tab tom yuav ploj twj ywm mus zoo li kuv thiab koj xwb .
Yog vim li cas koj ho tseem tso tso siab hais tias koj haiv neeg yeej yuav tsis muaj hnub ploj hauv lub ntiaj teb no mus no mas ?
Cov tshiaj uas yuav tu noob hauv lub ntiaj teb no mus peb twb txhawj txog es ua cas ib haiv neeg yuav tu noob peb ho tsis txhawj txog ma ?
Sawv Daws , yog nej nrog kuv txhawj txog nej haiv neeg tsam ploj hauv lub ntiaj teb no mus no thov nej siv nej cov lus thiab cov ntawv Hmoob thiab .
Yog hais tias leej twg tab tom xav hais tias cov tsis txawj sau ntawd Meskas es thiaj sau ua ntawv Hmoob no ces nws yeej xav tsis yuav kev thiab , tab sis thov qhia rau nws paub hais tias txawm cov neeg ntawd txawj sau ntawv Meskas los lawv yeej tseem yuav sau ua ntawv Hmoob thiab lus Hmoob kom ntau npaum li ntau tau es Hmoob tej lus thiab tej ntawv thiaj yuav tsis ploj thiab thiaj yuav huam vam .
Thaum peb sau ntawv nyob rau hauv SCH no thov peb siv peb li ntawv thiab mog .
Tab sis peb yuav tau sau ua lus Meskas , yog hais tias , 1 .
Tsis tau paub sau ntawv Hmoob .
( Yuav tau mus kawm ) 2 .
Yuav hais rau lwm pej kum haiv neeg nyeem thiab .
3 .
Yuav siv rau hauv txoj kev kawm .
( School project ) 4 .
Xav kom lwm tus qhuas hais tias yus yog neeg txawj lus Meskas haeev .
( rau qee leej neeg xwb ) 5 .
Tsis pom qab sau ua lus Hmoob los sis Hmoob tsis muaj los lus ntawd .
Yog ho hais siab leej twg lawm los thov zam lub txim pub , Hmoob-Plog
